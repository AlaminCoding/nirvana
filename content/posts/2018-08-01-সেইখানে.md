---
published: true
orig_date: 2018-07-28 9:47:40 +0600
date: 2018-08-01 01:59:50 +0600
title: "দূরত্বের কবিতা"
layout: post
tags: ["কবিতা", "বিষাদ"]
location: "গুলশান ১, ঢাকা"
---
যদি তুমি সেইখানে যাও
তোমার-আমার এ আকাশ থেকে গাঢ়তর নীল-
যেখানে আকাশে ভাসে-
যদি তুমি সেইখানে যাও,
মনে রেখো আমাদের ধোঁয়াটে ধূসর
মনে রেখো আমাদের শ্বাসের গভীরে থাকা ঘোর।

আমাদের কবন্ধ বোধ,
আমাদের বিষাদের কাটাকুটি খেলা।
যদি তুমি সেইখানে যাও
যেখানে কেবল হাসি-গান
মনে রেখো মর্মর ধ্বনি- হৃদয়ের, বনপথে শুকনো পাতার।
মনে রেখো বৃষ্টি ও জ্বর।

যদি তুমি সেইখানে যাও
মনে করে কাগজের নৌকো ভাসিয়ো,
চিঠি লিখো, পাঠিও কোথাও।
না পাঠালে রাখলে জমিয়ে,
আমাদের বিরহের দেশ-কাল নেই।