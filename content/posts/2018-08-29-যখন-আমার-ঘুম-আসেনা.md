---
published: true
date: 2018-08-29 21:59:30 +0600
orig_date: 2018-08-27 03:30:50 +0600
title: "যখন আমার ঘুম আসে না"
layout: post
tags: ["কবিতা"]
location: "বাড্ডা, ঢাকা"
---
যেসব রাতে ঘুম আসেনা-
দূরে কোথাও রাত্রিযুঁথির
গন্ধে বিভোর আঁধার ডাকে
পালিয়ে আয়, পালিয়ে আয়...

একটা তারার এক মহাকাল
পুড়তে থাকার অভিমানের সঙ্গে কোথাও
গোরোস্তানের জোনাকিদের মিল আছে কি?
যেসব রাতে ঘুম আসেনা, সেসব রাতে
তবে কেন সবাই মিলে ডাকতে থাকে
পালিয়ে আয়, পালিয়ে আয়?

ছুটতে ছুটতে চেনা পথে ভুল হয়ে যায়
ভুলতে ভুলতে চেনা বাঁকের মোড় ঘুরতেই
তাকিয়ে দেখি, একটা মানুষ, এক অবয়ব
স্পষ্ট যেনো আমার মতই!
আহা জীবন, এই শহরে, নিয়ন জীবন
তার শরীরে জড়িয়ে যায়...
মানুষটা কই? পথের সঙ্গে মিলিয়ে যায়।
সেও তো ডাকে যখন আমার
গভীর রাতে ঘুম আসে না
পালিয়ে আয়, পালিয়ে আয়...